# 5- İL TEŞKİLATI

## 28- İl Kongresi
1. İl Kongresi, seçilmiş ve tabii delegelerden meydana gelir; İl Başkanını, İl Yönetim Kurulunun ve İl Disiplin Kurulunun asıl ve yedek üyelerini ve ili Büyük Kongrede temsil edecek delegeleri seçer.

## 29- İl Kongresinin delegeleri
1. İl Kongresi, ilçe kongreleri tarafından gizli oyla seçilmiş en fazla altıyüz delege ile tabii delegelerden meydana gelir. İlçelerin İl Kongresinde kaç delege ile temsil olunacağı, önce her ilçeye altı delegenin tahsis edilmesi, tahsis toplamının toplam kongre delege sayısından düşülmesinden sonra kalan delege sayısının Partinin son genel seçimde o ilçede aldığı oy sayısı esas alınmak suretiyle hesaplanarak tespit edilir. Henüz genel seçime girilmeyen hallerde kayıtlı üye sayısı esas alınır.
2. İlin partili milletvekilleri, partili büyükşehir belediye başkanları, il yönetim ve il disiplin kurulu başkan ve asıl üyeleri İl Kongresinin tabii delegesidirler.
3. Geçici il yönetim ve il disiplin kurulu başkan ve üyeleri İl Kongresine katılabilir ancak delege sıfatı bulunmayanlar oy kullanamazlar.

## 30- İl Başkanı
1. İl Başkanı, İl Kongresi tarafından gizli oyla seçilir. İl teşkilatının başı ve temsilcisi olarak il yönetim kurulu ile birlikte Partinin il düzeyindeki faaliyetlerini planlamak, koordine etmek, yürütmek ve denetlemekle görevlidir. İl Başkanı, bu görevlerin gerektirdiği yetkileri de kullanır.

## 31- İl Yönetim Kurulu
1. İl Yönetim Kurulu, İl Kongresi tarafından gizli oyla seçilen ve toplam nüfusu 500.000’e kadar olan illerde İl Başkanı hariç yirmi, 500.001-1.000.000 olan illerde otuz, 1.000.001-3.000.000 olan illerde kırk, 3.000.000’dan fazla olan illerde elli üyeden fazla olamaz, yönetim kurulunun üye sayısının yarısı kadar da yedek üye seçimi yapılır.

## 32- İl Başkanlık Kurulu
1. İl Başkanlık Kurulu, İl Başkanının başkanlığında, yönetmelikte belirlenecek sayıda İl Başkanının İl Yönetim Kurulu üyeleri arasından önereceği ve her biri için ayrı ayrı yapılacak gizli oyla İl Yönetim Kurulu tarafından seçilecek il başkan yardımcılarından meydana gelir.
2. İl Başkanlık Kurulu üyeleri arasındaki görev dağılımı, aralarındaki iş birliği ve koordinasyon Tüzüğün 24 üncü maddesi hükümleri doğrultusunda İl Başkanı tarafından sağlanır.
3. İl Başkanlık Kurulu, İl Başkanının başkanlığında, üye tamsayısının salt çoğunluğu ile toplanır ve Tüzüğün istisna hükümleri dışında katılanların salt çoğunluğu ile karar alır.
4. İl Başkanlık Kurulu, İl Yönetim Kurulunca alınmış kararların uygulanmasını ve verilen görevlerin yürütülmesini sağlar. İl Yönetim Kurulunun gündemini hazırlar, İl Başkanının tevdi ettiği diğer işleri yapar.
5. Tüzüğün 22 ve 23 üncü maddelerinin hükümleri, İl Başkanlık Kurulu hakkında da uygulanır.
