# 8- İL VE İLÇE KONGRELERİNİN ORTAK HÜKÜMLERİ

## 40- Kongrelerin görev ve yetkileri
1. Her düzeydeki teşkilatın en üst ve en yetkili karar ve denetim organı olan Kongre, ilgili teşkilat yönetim organının faaliyet, hesap ve ibrasının görüşüldüğü, yeni yönetim organlarının ve üst kademe delegelerinin seçildiği kuruldur. Kongrelerde Tüzük ve Program çerçevesinde yerel ve genel her türlü hizmet ve faaliyet hakkında görüşmeler yapılabilir, kararlar alınabilir. Görüşmelerde söz istemeleri halinde üst kademe yetkililerine ve ilin milletvekillerine öncelik tanınır; söz isteyenlere sırasına göre söz verilir. Faaliyet ve hesap raporunda karşı oy yazısı olmayan yönetim kurulu üyesi, rapor aleyhine konuşmak için söz alamaz ve konuşamaz. İbra oylamasına, ilgili yönetim kurulu başkan ve üyeleri katılamazlar.

## 41- İl ve ilçe kongrelerinin takvimi, delege seçimleri ve gündemi
1. İl ve ilçelerin olağan kongreleri için süre iki yıldan az üç yıldan fazla olamaz. İl ve ilçe kongrelerinin olağan kongre takvimi, Büyük Kongrenin yapılmasından önce tamamlanacak şekilde, Genel Merkez Yönetim Kurulu tarafından kararlaştırılır. Genel Merkez Yönetim Kurulunun yetki vermesi ve belirleyeceği kongre takvimi içinde olması şartıyla bağlı ilçe kongrelerinin takvimini İl Yönetim Kurulu belirleyebilir.
2. İl ve ilçe kongrelerinde, üst teşkilat kongresi için seçilmesi gereken sayıda asıl, bu miktarın yarısı kadar yedek delege seçimi yapılır. Kongre delegeliği, Parti üyeliği devam etmek şartıyla, onu seçen kongrenin olağan toplantısına kadar devam eder.
3. Delege seçimlerinde kanun ve Tüzük hükümlerine aykırılık tespit edilmiş olması halinde Genel Merkez Başkanlık Kurulu ilçe, il ve büyük kongre delege seçimlerini, kısmen veya tamamen iptal edip yeniden yapılmasına, üye tamsayısının üçte iki çoğunluğunun oyu ile karar verebilir.
4. Kongre gündemleri, ilgili yönetim kurulu tarafından belirlenir. Üst teşkilatın ilettiği konuların alt teşkilatın kongre gündemine alınması zorunludur. Kongrede divanın oluşması ve gündemin okunmasına kadar hazır bulunan delegelerin en az beşte biri tarafından imzalanmış yeni gündem maddesi önerileri müzakereye açılır ve oylama sonucuna göre işlem yapılır.

## 42- Delege listesinin onaylanması ve ilanı
1. Kongrelerin seçilmiş ve tabii delegeler listesi il ve ilçe başkanlıkları tarafından kongreden en az on beş gün önce iki nüsha olarak yetkili seçim kurulu başkanlığına teslim edilir. Bu listeye gündem ile kongrenin yapılacağı yer, gün ve saati, çoğunluk olmaması halinde ertesi gün yapılacak ikinci toplantıya ilişkin aynı bilgileri içeren yazı eklenir. Listenin bir örneği, teşkilat merkezinde ilan edilir ve üyelerin internet erişimine açılır.
2. Seçim Kurulu Başkanı tarafından onaylanan liste ve ekleri, kongreden yedi gün önce ilgili teşkilat binasında askıya çıkarılmak suretiyle ilan edilir. İlan edilen listeye olabilecek itirazlara ilişkin işlemler ile listenin kesinleşmesi Siyasi Partiler Kanunundaki hükümlere göre sonuçlandırılır.

## 43- İl ve ilçe kongrelerinin ilanı
1. İlgili teşkilat yönetim kurulu kongre gününden en az on beş gün önce gündemi, kongrenin yapılacağı yeri, gün ve saatini, yeterli çoğunluk sağlanamadığı takdirde ikinci toplantının gündemi ile hangi gün, yer ve saatte yapılacağını alışılmış yöntemlerle ilan eder; internet üzerinden de duyurur. Ayrıca kongre gün ve yeri, güvenlik tedbirleri yönünden resmî yazı ile toplantı gününden yedi gün önce mahallin mülkî amirliğine bildirilir.
2. Kongrenin güvenli, düzenli ve demokratik bir ortamda gerçekleştirilmesi için tüm önlemler alınır.

## 44- Toplantı ve karar yeter sayısı
1. Kongreler, seçilmiş ve tabii delegeler toplamının salt çoğunluğu ile toplanır. İlk toplantıda yeterli çoğunluğun sağlanamaması halinde, ikinci toplantı katılanlarla yapılır. Kararlar, Tüzüğün istisna hükümleri dışında, oylamaya katılanların salt çoğunluğu ile alınır. Nisap aranmaksızın yapılan toplantılarda karar yeter sayısı katılanların üçte ikisidir.

## 45- Kongre Divanı
1. Toplantı yeter sayısının varlığı, yoklama cetvelindeki imzalar sayılmak suretiyle ilgili teşkilat yetkilisi ve en az iki delegenin imzasını taşıyan bir tutanakla tespit edilir ve Kongre ilgili teşkilat başkanı veya görevlendireceği yönetim kurulu üyesi tarafından açılır.
2. Divan Başkanlığı için tek aday var ise açık oylama yapılır, birden fazla aday olması halinde Divan Başkanının nasıl seçileceğine Kongre üyeleri karar verir. Divan Başkanına yardım etmek üzere bir divan başkan yardımcısı ile ihtiyaca göre üç veya beş kâtip üyenin seçilmesiyle divanın oluşumu tamamlanmış olur.
3. Kongreyi, Divan Başkanı yönetir. Divanda kararlar çoğunlukla alınır. Eşitlik olması halinde Divan Başkanının katıldığı taraf oylamayı kazanmış sayılır. Kongrenin kanun ve Tüzüğe uygun olarak, huzur ve sükûnet içinde yürütülmesi için, gerekli önlemleri almak, düzeni sağlamak, kongre gündemini icra etmek, tutanağı düzenlemek Kongre Divanının yetki ve görevidir.
4. Divan Başkanı, Siyasi Partiler Kanununun dördüncü kısmında tanımlanan yasaklara aykırı hareket eden ve konuşma yapan herkese derhal müdahale ederek salondan çıkarmak dâhil toplantıya ara vermek, dinleyici sıralarını boşaltmak gibi gerekli tüm önlemleri alır. Bu önlemler delegelerin oy kullanma hakkını kullanmasını engellememelidir.
5. Kongre tamamlandığında düzenlenen kongre tutanağının bir nüshası ve ekleri Divan Başkanı tarafından ilgili teşkilat başkanına, bir nüshası da üst kademe yönetimine tevdi edilir.

## 46- Kongrelerde adaylık ve seçimler
1. Kongrelerde Başkanlık Divanı, seçimler için adaylık başvurularının en son ne zamana kadar yapılabileceğini, ilan edilen süre dolduktan sonra yapılan başvuruların kabul edilmeyeceğini, süre dolduğu zaman sürenin dolduğunu, adaylıktan çekilme ve itiraz süresini ayrı ayrı ilan eder.
2. Partili her üye, kongrede yapılacak seçimlerde aday olabilir veya aday gösterilebilir. Ancak belde, ilçe veya il başkanlığına adaylık başvurusu, o kongrede oy kullanma hakkına sahip delege tamsayısının en az yüzde beşinin Divan Başkanlığı tarafından onaylanmış yazılı isteği ile yapılır. Yüzde beşin hesabında kesirli sayılar tama yükseltilir.
3. Adaylık başvurularının her biri veriliş sırasına göre okunmak suretiyle Kongre Genel Kurulunun bilgisine sunulur.
4. Bir kongre döneminde, alt teşkilatın kongresi tarafından teşkilatın zorunlu veya ihtiyarî organlarından birine seçilen üyeler, aynı kongre döneminde üst teşkilat organlarına aday olamaz ve aday gösterilemez.
5. Adaylıktan yazılı çekilme beyanları, Divan tarafından kimlik tespiti ile tutanağa geçirilir, itirazlar da karara bağlanarak adaylıklar kesinleştirilir ve liste onaylanır. Kesinleşmiş adaylar ad okunmak suretiyle duyurulur ve liste salonda uygun yerlere asılarak ilan edilir. Adaylıkların kesinleşmesinden ve onaylı listenin Seçim Kuruluna tesliminden sonra yapılacak yazılı çekilme başvuruları sayım dökümde dikkate alınmaz, bunlardan seçilmiş olan varsa istifa etmiş sayılır.
6. Kongrelerde gündemin seçim maddesine gelindiğinde Divan, görevi yetkili ve görevli Seçim Kuruluna devreder.
7. İl, ilçe ve belde kongrelerinde bütün seçimler birlikte yapılır.
8. İl ve ilçe yönetim kurulu asıl üyelerinin yarısı il ve ilçe başkan adayları tarafından önerilen listeden, kalan yarısı ise il ve ilçe kongre üyesinin en az onunun yazılı önerisi üzerine oluşacak çarşaf listeden seçilir. Ancak üyeler il ve ilçe başkan adayları listelerinde yer almayan sadece bir adaya imza verebilir. Birden fazla adaya imza veren kongre üyesi, Divan Başkanlığı tarafından çağrılır ve hangi aday için imza verdiği tespit edilir. Tespitte bulunulamaması halinde mükerrer imzalar tüm adaylar için geçersiz sayılır. İl ve ilçe başkan adayları listelerinde kadın ve gençlik kotasını dikkate alarak aday önerirler ve dilerlerse il ve ilçe yönetim kurulu üye sayısının yarısından daha fazla da aday gösterebilirler.
9. İl Disiplin Kuruluna aday olabilmek için il başkanı adayının veya il kongre üyesinin en az onunun yazılı önerisi gerekir. Ancak üyeler il başkan adayları listelerinde yer almayan sadece bir adaya imza verebilir. Birden fazla adaya imza veren il kongre üyesi, Divan Başkanlığı tarafından çağrılır ve hangi aday için imza verdiği tespit edilir. Tespitte bulunulamaması halinde mükerrer imzalar tüm adaylar için geçersiz sayılır.
10. Bir kişi aynı anda birden fazla göreve aday olamaz ve aday gösterilemez. Böyle bir durumda, Divan Başkanı tarafından adaya tercih yapması gerektiği bildirilir. Tercihte bulunmayan adayın hiç bir adaylığı işleme konmaz.
11. İl ve ilçe yönetim kurulu üyelerinin seçimi sekizinci fıkraya göre oluşan listelerden yapılır. Seçilen il ve ilçe başkan adayının listesi de seçilmiş olur. Seçilen il ve ilçe başkan adayının il ve ilçe yönetim kurulu üye sayısının yarısından fazla aday önermiş olması halinde üyeler il ve ilçe yönetim kurulu üye sayısının yarısı kadar adayın karşısındaki kutuyu işaretlemek suretiyle seçimini yapar. İl ve ilçe yönetim kurulu asıl üyelerinin yarısı ile yedek üyeler il ve ilçe kongre üyesinin en az onunun yazılı önerisi üzerine oluşacak çarşaf listeden, İl Disiplin Kurulu üyeleri ise dokuzuncu fıkraya göre oluşacak çarşaf listeden seçilir. Çarşaf liste, aday olunan organlara göre, kadın ve gençlik kotası dikkate alınarak tasnifli şekilde tüm adayların yer aldığı tek ve ortak listedir. Çarşaf listede kadın ve gençlik kotasından seçilecek adaylar kendi aralarında tasnifli şekilde listelenir ve en az kaç adaya oy verilmesi gerektiği oy pusulasında belirtilir. Çarşaf listede adaylar, hangi harften başlayacağına dair çekilecek kura ile belirlenen soyadı esasına göre alfabetik olarak sıralanır. Çarşaf liste Kongre Divanı tarafından kesinleştirilir ve Seçim Kurulunca mühürlenerek oy pusulasına dönüştürülür. Oylama, seçilecek sayıda adayın adının yanına işaret konularak yapılır. Oy pusulasında, seçilecek sayıdan fazla ya da seçilecek üye sayısının yüzde yetmişinden az işaretlenmiş bölüm geçersizdir. Adayların aldıkları oy sırasına göre genel sıralama yapılarak asıl ve yedek üyeler belirlenir. En çok oy alanlar asıl, ondan sonra gelenler yedek üye seçilmiş olur. Eşit oy alanlar arasında Seçim Kurulu tarafından adçekme yoluyla sıra tespit edilir. Çarşaf listeden yeteri kadar il ve ilçe yönetim kurulu üyesi seçilememesi halinde eksik kalan üyeler seçilen il ve ilçe başkan adayının listesindeki adaylardan tamamlanır. Seçilenlerin tespitinde kadın ve gençlik kotasına uyulur. Yeterli sayıda aday olmaması veya seçilecek sayıda oy alınamaması nedeniyle kadın ve gençlik kotalarının doldurulamaması halinde çarşaf listenin genel kısmından yeterli oy alanlardan aldıkları oy sırasına göre sayı tamamlanır.
12. Seçimlerde geçerli oyların onda birinden az oy alanlar, kota kapsamındakiler dâhil, asıl ve yedek üyeliğe seçilmiş sayılmazlar.
13. Aralarında birinci ve ikinci derece kan veya sıhrî hısımlığı bulunanlar ile eşler, bir kongre döneminde aynı yer teşkilat ve yan kuruluş kurullarına ve başkanlıklarına seçilemezler.
14. Bu madde hükümlerine aykırı olarak organlara üye veya kongre delegesi olarak seçilmiş olanların görevlerine Genel Merkez Başkanlık Kurulu kararıyla son verilir.

## 47- Kongrelerde oy kullanma şekli
1. Kesinleşmiş delege listesinde ismi olmayan delegeler oy kullanamaz.
2. Delege, resmî nitelikli bir belge ile veya resimli ve mühürlü üye kimlik kartı ile kimliğini ispat ettikten sonra oyunu bizzat kullanır.
3. Oylar, oy verme sırasında Sandık Kurulu Başkanınca verilen, Kurul tarafından mühürlenmiş adayları gösterir listelerde gerekli işaretlemeler yapıldıktan sonra zarfa konularak sandığa atılması suretiyle kullanılır. Bu işlem bittikten sonra delegenin imzası alınır ve kimlik belgesi iade edilir.
4. Engelliler sandık alanında bulunan akrabalarından, yoksa delegelerden birinin yardımıyla oy kullanabilir. Bir delege birden fazla engelliye yardım edemez.

## 48- Seçimlere itiraz
1. Seçimin devamı sırasında yapılan işlemler ile tutanakların düzenlenmesinden itibaren iki gün içinde seçim sonuçlarına yapılacak itirazlar ve bu itiraz üzerine verilecek karara ilişkin konular Siyasi Partiler Kanunu hükümlerine göre gerçekleştirilir.

## 49- Tutanakların gönderilmesi
1. Her ilçe başkanı, Kongre Divan Başkanı tarafından kendisine tevdi edilecek ilçe kongresi tutanak örnekleri ile kongrede yapılan seçim sonuçlarını gösteren seçim kurulu tutanak örneğini, itiraz süresi geçtikten, itiraz edilmiş ise sonuçlandıktan hemen sonra Genel Merkeze gönderilmek üzere il başkanlığına teslim eder. İl başkanlığı da il kongresiyle ilgili aynı işlemi üst makam nezdinde yapar.
2. İl ve ilçe başkanları, ayrıca Tüzüğün 78 nci maddesinde belirtilen ilçe, il ve yan kuruluş teşkilat organları ile ilgili resmî bildirimleri en geç on beş gün içinde mülkî makamlara da yaparlar. Beldelere ilişkin tüm bildirimler, beldenin bağlı olduğu ilçe başkanlığınca yapılır.

## 50- Olağanüstü Kongre
1. İl ve ilçe kongreleri, Genel Merkez Yönetim Kurulunun kararı veya ilgili teşkilat kongre delege tamsayısının beşte birinin noter onaylı yazılı isteği ile olağanüstü toplanır. Bu takdirde ilgili yönetim kurulunun gerekli hazırlıkları yaparak durumun tebliğinden itibaren kırk beş gün içinde olağanüstü kongreyi toplaması zorunludur.
2. Olağanüstü toplantının gündemi karar veya talep yazısında belirtilir, bunun dışında başka bir konu gündeme alınamaz ve görüşülemez.
3. İlgili teşkilat başkanı, yönetim kurulu ve üst kademe delege seçimlerinin yenilenmesine ilişkin olağanüstü kongre talebinin beldelerle ilgili olması halinde il yönetim kurulunun, ilçe veya il ile ilgili olması halinde ise Genel Merkez Yönetim Kurulunun onayı gereklidir.

## 51- Alt teşkilatın üst kongrede temsili
1. Kongre tarihinin yetkili makam tarafından belirlenmiş olmasına rağmen kendi kongresini yapmamış olan belde, ilçe veya il teşkilatı, üst kademe kongresinde delege ile temsil olunamaz.
