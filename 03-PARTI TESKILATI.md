# PARTİ TEŞKİLATI
## 10. Teşkilat yapısı
1. Parti teşkilatı, tabandan Genel Merkeze kadar Partiyi meydana getiren tüm üyelerin Partinin amaçlarını ve ilkelerini hayata geçirmek üzere kurdukları yapıdır.
2. Parti teşkilatı, ülkemizin yönetim yapısına uygun olarak belde, ilçe, il ve Genel Merkez teşkilatları ile belediye meclisi, il genel meclisi ve Türkiye Büyük Millet Meclisi parti gruplarından oluşur. Ayrıca, Genel Merkez Yönetim Kurulu tarafından kurulmasına karar verilmesi halinde kadın ve gençlik kolları teşkilatları Genel Merkez ile belirlenen il ve ilçelerde kurulur.

## 11. Teşkilatların organları
1. Parti teşkilatının her yönetim düzeyindeki organları aşağıdaki şekilde oluşturulur.
a) Genel Merkez Teşkilatı; Büyük Kongre, Genel Başkan, Genel Merkez Yönetim Kurulu (GMYK), Genel Merkez Başkanlık Kurulu (GMBK), Genel Merkez Disiplin Kurulu (GMDK), İlkeler ve Değerler Kurulu ve Genel Merkez Uyuşmazlık Çözüm Kurulundan,
b) İl teşkilatı; il kongresi, il başkanı, il yönetim kurulu, il başkanlık kurulu, il disiplin kurulu ve il uyuşmazlık çözüm kurulundan,
c) İlçe teşkilatı, ilçe kongresi, ilçe başkanı, ilçe yönetim kurulu ve ilçe başkanlık kurulundan, oluşur.

2. Parti teşkilatını oluşturan gruplar, TBMM Parti Grubu, il genel meclisi parti grubu ve belediye meclisi parti grubudur.
3. Belde teşkilatı ile yan kuruluşların kuruluşu, organları, görev ve yetkileri yönetmelikle düzenlenir.
4. Partinin amacına uygun olarak, danışma ve araştırma amaçlı kurullar, komisyonlar ve çalışma grupları kurulabilir.

## 12. Yurtdışı temsilcilikler
1. Genel Merkez Başkanlık Kurulunun önerisi ve Genel Merkez Yönetim Kurulunun onayı ile AB Ülkeleri, AB üyesi olmayan Avrupa Ülkeleri, KKTC, ABD, Kanada, Kafkasya ve Orta Asya Ülkeleri, Rusya Federasyonu, Ukrayna, Orta Doğu Ülkeleri, Latin Amerika Ülkeleri, Asya ve Pasifik Ülkeleri ve Afrika Ülkelerinde ve bu ülkelerin farklı şehirlerinde ulusal ve uluslararası mevzuata uygun olarak yurtdışı temsilcilikleri oluşturulabilir ve oluşturulmuş olan yurt dışı temsilcilikleri aynı usulle kaldırılabilir.
