# 12- SEÇİMLER VE ADAYLIK İŞLEMLERİ

## 69- Seçimlerle ilgili genel yetki
1. Partinin herhangi bir seçime katılmasına, kısmen katılmasına veya katılmamasına; milletvekili seçimlerinde seçimlere katılma yeterliliği taşıyan siyasî partiler ile ittifak yaparak seçime katılmaya, ittifak protokolünü onaylamaya veya ittifaktan vazgeçmeye; milletvekili seçimine katılma şartlarını taşıdığı halde seçime katılmayan bir partiye üye olan kişinin Parti listesinden aday gösterilmesine karar verme yetkisi Genel Merkez Yönetim Kuruluna aittir. Kısmî katılım veya hiç katılmama kararının üye tamsayısının en az üçte iki çoğunluğu ile alınmış olması gerekir.
2. Milletvekilliği, belediye başkanlığı, belediye ve il genel meclisi üyeliği için adaylık başvuru tarihleri, adaylık için başvuranlardan ücret alınıp alınmayacağı, alınacak miktar, başvuruda istenilecek dokümanlar, başvuruların nereye yapılacağı ve il ve ilçe başkanları ile il ve ilçe yönetim kurulu üyelerinin görev yaptıkları illerden aday olmak istemeleri halinde istifalarına ilişkin hususlar Genel Merkez Yönetim Kurulu tarafından kararlaştırılarak ilan edilir.
3. Genel Merkez Yönetim Kurulu, müteakip maddelerde düzenlenen seçime ilişkin tüm konularda gerekli kararları almak, düzenlemeleri yapmak, talimatları vermek ve sonuçları izlemekle yetkili ve görevlidir.

## 70- Cumhurbaşkanı ve milletvekili adaylarının tespiti
1. Cumhurbaşkanı adayı önseçim, aday yoklaması veya merkez yoklaması usullerinden biriyle; milletvekili adayları ise bu usullerden biri veya birkaçının birlikte uygulanması ile tespit edilir. Milletvekili adaylarının en az yüzde ellisinin tespit ve sıralama işlemi için önseçim veya aday yoklaması yapılır. Milletvekili seçiminde önseçim ve aday yoklaması usulleri ile aday tespit ve sıralama işlemi yapılan yerlerde, TBMM toplam üye sayısının yüzde beşini aşmamak üzere ilini, seçim çevresini ve liste sırasını önseçim veya aday yoklamasından en az on gün önce Yüksek Seçim Kuruluna bildirmek şartıyla merkez adayı gösterilebilir.
2. Önseçim, Siyasi Partiler Kanununda yazılı usul ve esaslara göre, o seçim çevresinde Partiye kayıtlı bütün üyelerin, önseçim seçmeni olarak, yargı gözetim ve denetimi altında, gizli oy, açık tasnif esasına göre adayları ve liste sıralamasını belirlemeleridir.
3. Bir seçim çevresinde aday tespit ve sıralama işleminin aday yoklaması usulü ile yapılmasının kabul edilmesi halinde, bu seçim çevresinde aday yoklamasında seçmen olacak kişiler, Genel Merkez Yönetim Kurulu tarafından belirlenir. Aday yoklaması Siyasi Partiler Kanununda yazılı usul ve esaslara göre seçim kurullarınca yapılır.
4. Bir seçim çevresinde aday tespit ve sıralama işleminin merkez yoklaması usulü ile yapılmasının kabul edilmesi halinde, bu seçim çevresinde adaylar ve sıralama işlemi Genel Merkez Yönetim Kurulu tarafından belirlenir.
5. Bir kimse aynı seçim için birden fazla seçim çevresinde önseçime veya aday yoklamasına katılamaz.
6. Önseçim veya aday yoklaması ile belirlenmiş aday listelerinde istifa, ölüm ve kısmî iptal gibi nedenlerle boşalma olması halinde, boşluk liste sonuna kaydırılarak en çok oy almış liste dışı aday listeye dâhil edilir. Merkez yoklaması usulü ile yapılan listelerde meydana gelen boşluk, liste kaydırması yapılmadan boşalan sıranın doldurulmasıyla tamamlanır.
7. Önseçim veya aday yoklaması, tümden veya seçim çevresi ölçeğinde en az üçte bir oranında iptal edilmiş ise, boşalan adaylıkları tamamlamaya Genel Merkez Yönetim Kurulu yetkilidir.
8. Adaylık başvuruları tamamlandıktan sonra Genel Merkez Başkanlık Kurulu tarafından adaylar hakkında yasal gereklilikler ve yönetmelikle belirlenecek kriterlere uygunluk açısından ön inceleme yapılarak değerlendirmeye alınacakları gösterir öneri listesi hazırlanır. Genel Merkez Yönetim Kurulu, bu liste üzerinde gerekli incelemeyi yaparak önseçim, aday yoklaması ve merkez yoklamasına katılabilecek aday adaylarını seçim çevresi esasına göre belirler.
9. Adaylık için parti üyesi olma şartı aranmaz. Ancak seçimi kazanan adayların üyelik kaydı yapılır.

## 71- Mahallî idare seçimlerinde adaylık tespit işlemleri
1. Mahallî idare seçimleri için adaylar önseçim, aday yoklaması ve merkez yoklaması usullerinden biri veya birkaçı ile tespit edilebilir. Büyükşehir, il ve ilçe belediye başkan adaylarının her birinin en az yüzde ellisi ile belde belediye başkan adayları, belediye meclis üyesi adayları ve il genel meclisi üyesi adayları önseçim usulüyle; kalanları ise önseçim, aday yoklaması ve merkez yoklaması usullerinden biri veya birkaçı ile Genel Merkez Yönetim Kurulu tarafından verilecek kararla tespit edilir. Önseçim ve aday yoklaması usulleri ile aday tespit ve sıralama işlemi yapılan yerlerde, bu usullerle belirlenecek adayların yüzde beşini aşmamak üzere ilini, seçim çevresini ve liste sırasını önseçim veya aday yoklamasından en az on gün önce Yüksek Seçim Kuruluna bildirmek şartıyla merkez adayı göstermeye Genel Merkez Yönetim Kurulu yetkilidir.
2. Mahallî idare önseçiminde önseçim çevresi belde belediye başkanı ve belde belediye meclisi üyeleri için belde belediyesi sınırları, ilçe belediye başkanı ve ilçe belediye meclisi üyeleri için ilçe belediyesi sınırları, il genel meclisi üyeleri için ilçenin mülkî idare sınırları, büyükşehir belediye başkanları için ilin mülkî idare sınırları, il belediye başkanları için ilin belediye sınırlarıdır.
3. Önseçimlerde Partinin,
a) büyükşehir belediye başkan adaylığı için ilin mülkî idare, il belediye başkanı ve il belediye meclisi adaylığı için il belediyesi,
b) ilçe belediye başkanı ile ilçe belediye meclisi adaylıkları için ilçe belediyesi,
c) belde belediye başkanı ve belde belediye meclisi adaylıkları için belde belediyesi,
ç) il genel meclisi adaylıkları için ilçenin mülkî idare,
sınırları içinde kayıtlı bütün üyeler, önseçim seçmeni olarak Mahalli İdareler Seçimi Kanununda, Siyasi Partiler Kanununda, Tüzükte ve ilgili diğer mevzuatta önseçime ilişkin usul ve esaslara göre kullanacakları oylarla belediye başkan adaylarını, belediye ve il genel meclisi asıl ve yedek üye adaylarını sıralama yaparak belirlerler.

4. Yukarıdaki hükümler dışında, Tüzüğün 70 inci maddesinin üçüncü ila dokuzuncu fıkralarında yer alan hükümler, mahallî idare seçimlerinde adayların belirlenmesi işlemlerinde de uygulanır.
