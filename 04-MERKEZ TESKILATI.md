# 4- MERKEZ TEŞKİLATI
## 13- Büyük Kongre
1. Büyük Kongre, Partinin en yüksek ve en yetkili organıdır. Seçilmiş ve tabii üyelerden oluşur. Büyük Kongrenin toplanma süresi iki yıldan az üç yıldan fazla olamaz.
2. Seçimli Büyük Kongrenin yapılacağı yıllar hariç olmak üzere, Büyük Kongre, Parti politika ve faaliyetlerini değerlendirmek üzere Genel Merkez Yönetim Kurulu tarafından belirlenen tarihlerde toplanır. Bu toplantılara seçilmiş ve tabii üyeler dışındaki kişiler de davet edilebilir.
3. Büyük Kongrenin Kararları partinin her düzeydeki teşkilat organlarını, kurulları ve üyeleri bağlar.
4. Büyük Kongrenin toplantı yeter sayısı Büyük Kongre üye tamsayısının salt çoğunluğudur. İlk çağrı üzerine yapılan toplantıda toplantı yeter sayısı sağlanamıyorsa, ikinci çağrı üzerine yapılacak toplantıda toplantı yeter sayısı aranmaz. Aksine hüküm yoksa kararlar açık oylamayla ve hazır bulunanların salt çoğunluğuyla alınır. Toplantı yeter sayısı aranmaksızın yapılan toplantılarda karar yeter sayısı katılanların üçte ikisidir.
5. Seçilmiş üyeler, o ilin çıkardığı toplam milletvekili sayısının iki katı sayıda olmak üzere il kongreleri tarafından seçilen delegelerdir.
6. Tabii üyeler, Genel Başkan, Genel Merkez Yönetim Kurulu üyeleri, Merkez Disiplin Kurulu başkan ve üyeleri, seçilmiş delegelerin yüzde on beşini geçmemek kaydıyla üyeliği devam eden Parti Kurucuları ile Partinin üyesi olan bakan ve milletvekilleridir. Parti kurucularının sayısı, Büyük Kongrenin seçilmiş delegelerinin yüzde on beşinden çoksa, aralarında toplanarak bu oranı sağlamak üzere delegelerini kura yöntemiyle belirlerler. Büyük Kongrenin tabii üyeleri il kongrelerince delege olarak seçilemezler.
7. Parti ile üyelik bağı devam etmek kaydıyla genel başkanlık, Cumhurbaşkanlığı, başbakanlık, bakanlık, Türkiye Büyük Millet Meclisi üyeliği, Genel Merkez Yönetim Kurulu üyeliği, Merkez Disiplin Kurulu başkan ve üyeliği, İlkeler ve Değerler Kurulu başkan ve üyeliği, büyükşehir ve il belediye başkanlığı ile il genel meclisi başkanlığı yapmış olanlar ve Genel Merkez Yönetim Kurulu tarafından belirlenen diğer kişiler Büyük Kongrenin onur üyesidirler. Bunlar Kongrede söz alabilir, ancak delegelik sıfatları olmadıkça oy kullanamazlar.
8. Büyük Kongrenin görev ve yetkileri aşağıdaki gibidir:
  a) Genel Başkanı, Genel Merkez Yönetim Kurulu ile Merkez Disiplin Kurulu asıl ve yedek üyelerini ve İlkeler ve Değerler Kurulu üyelerini gizli oyla seçmek.
  b) Partinin Tüzük ve Programında değişiklik yapmak.
  c) Partinin kesin hesabını kabul ve Genel Merkez Yönetim Kurulunu ibra etmek veya kesin hesabı reddetmek.
  d) Kanunlar ile Parti Tüzük ve Programı çerçevesinde toplumu ve Devleti ilgilendiren konularla kamu faaliyetleri ve parti politikası hakkında, genel nitelikte olmak şartıyla, temenni kararları veya bağlayıcı kararlar almak.
  e) Partinin kapanmasına veya başka bir partiyle birleşmesine, böylece hukuki varlığı sona erecek Partinin mallarının tasfiye veya intikal şekline karar vermek.
  f) Kanun ve Tüzükte verilen diğer görevleri yerine getirmek.

## 14- Olağan Büyük Kongre ve gündemi
1. Olağan Büyük Kongre çağrısı Genel Merkez Yönetim Kurulu tarafından yapılır, gündem de Kurul tarafından hazırlanır.
2. Kongrenin tarihi, yeri ve saati, çoğunluk sağlanamaz ise ertesi gün yapılacak ikinci toplantıya ilişkin aynı bilgileri de içerecek şekilde Kongre tarihinden en az otuz gün önce ilan edilir ve il başkanlıklarına da yazı ile duyurulur. Güvenlik önlemi alınması için en az yedi gün önce mülkî amirliğe de resmi yazı ile bilgi verilir.
3. Genel Merkez, seçilmiş ve tabii üyeler belli olacak şekilde, Büyük Kongre üye listesini ve gündemi ikinci fıkrada belirtilen tüm bilgileri de içerecek şekilde Kongreden on beş gün önce yetkili seçim kuruluna verir. Seçim kurulu tarafından onaylanarak kesinleşen liste, Büyük Kongrenin üye yoklama cetvelini oluşturur.

## 15- Olağanüstü Büyük Kongre
1. Olağanüstü Büyük Kongre, Genel Başkanın, Genel Merkez Yönetim Kurulunun veya imzaları ve gündem önerileri noter onaylı olmak kaydıyla Büyük Kongre üyelerinin en az beşte birinin yazılı talebi üzerine olağanüstü toplantıya çağrılır. Olağanüstü toplantı gündemi çağrıyı yapan tarafından belirlenir ve bu gündem dışında başka konu görüşülemez. Genel Başkanlığın, Genel Merkez Yönetim Kurulunun veya Merkez Disiplin Kurulunun herhangi bir sebeple boşalması hali dışında, seçimin olağanüstü toplantı sebebi olabilmesi için Genel Başkanın veya Büyük Kongre üye tamsayısının salt çoğunluğunun noter onaylı yazılı talebi gerekir.
2. Birden fazla olsa bile on beş gün içinde verilmiş olmak şartıyla aynı konuyu içeren olağanüstü kongre talepleri birleştirilir. İmza tarihinden itibaren on beş gün içinde işlem görmüş olağanüstü kongre talebine ait imzalar, daha sonra yapılacak başka bir kongre bakımından hüküm ifade etmez.
3. Şartlara uygun olağanüstü kongre talebi yedi gün içinde ilan edilir ve ilanın birinci gününden itibaren en geç kırk beş gün içinde toplanır.

## 16- Büyük Kongrenin Açılışı ve Kongre Divanı
1. Büyük Kongre, Genel Başkan ya da görevlendireceği bir Genel Merkez Yönetim Kurulu üyesi tarafından açılır.
2. Kongreyi yönetmek üzere bir başkan, bir başkan yardımcısı ve yeteri kadar kâtip üye seçilerek Kongre Divanı oluşturulur. Divan başkanlığı için tek aday var ise, oylaması açık yapılır. Divan Başkanlığı için birden fazla aday olması halinde divan başkanının nasıl seçileceğine Kongre üyeleri karar verir. Seçilen divan başkanı yönetiminde, bir divan başkan yardımcısı ile ihtiyaca göre üç veya beş kâtip üyenin seçimi açık oylama ile yapılarak divan oluşturulur.
3. Kongreyi Divan Başkanı yönetir. Divanda kararlar çoğunlukla alınır. Eşitlik olması halinde Divan Başkanının katıldığı tarafın oyu kabul edilmiş olur.
4. Kongre Divanı gündemi uygulamak, toplantıyı düzen içinde yürütmek, düzeni bozanlara karşı gerekirse toplantıdan çıkarmak da dâhil müeyyide uygulamak, toplantı tutanağını düzenlemek ve imza etmekle görevlidir.

## 17- Büyük Kongrenin çalışmaları
1. Büyük Kongre, çalışmalarını gündem sırasına göre yürütür. Büyük Kongre açılış başkanlığına veya gündem okunur okunmaz Divan Başkanlığına iletilmiş olmak şartıyla gündemdeki maddelerin sırasının değiştirilmesine veya gündeme yeni madde ilave edilmesine, hazır bulunan üyelerin yüzde beşinin teklifi ve salt çoğunluğun kabulü ile karar verilir.
2. Kongre Divanının oluşmasından ve gündemin okunmasından sonra konuşmasını yapmak üzere Genel Başkan kürsüye davet edilir.
3. Kongre Divanı, Genel Başkanın konuşmasından sonra, varsa gündemin komisyonların kurulması maddesi gereğince beşer kişiden oluşacak komisyon üyelerinin seçimini açık oylama ile gerçekleştirir. Komisyon üyelerinin en az ikisi seçilmiş üyelerden olur. Her komisyon, çalışmasına, bir başkan, bir sözcü ve bir raportör seçerek başlar ve Divanın verdiği süre içinde bitirerek hazırladığı raporu Divan Başkanlığına teslim eder.
4. Komisyonlar, üye tamsayısı ile toplanır ve salt çoğunlukla karar alır. Kongre üyeleri komisyon çalışmalarına katılıp görüş beyan edebilir. Görüşülüp kabul edilen komisyon raporları, Büyük Kongre kararı niteliği kazanır.
5. Genel Merkez Yönetim Kurulu, Büyük Kongre sürecinde lüzum gördüğü konuların kurulacak komisyonlarca Kongre öncesinde incelenerek rapora bağlanmasını kararlaştırabilir. Bu takdirde ilçe, il, merkez ve yan kuruluşları temsil edecek şekilde Büyük Kongre üyesi sıfatını taşıyanlar arasından Genel Merkez Başkanlık Kurulu tarafından beş kişilik komisyon oluşturulur. Hazırlanan raporlar Büyük Kongrede müzakere edilerek oylanır.
6. Komisyon seçimlerinden sonra Genel Merkez Yönetim Kurulu Faaliyet Raporu ile Hesap Raporu okunur. Bu raporlar ayrı ayrı veya birlikte de müzakere edilebilir. Müzakereler tamamlandıktan sonra Faaliyet Raporu ve Hesap Raporu oylanır. Kabulü halinde Genel Merkez Yönetim Kurulu ibra edilmiş olur.
7. Faaliyet Raporuna muhalefet şerhi bulunmayan Genel Merkez Yönetim Kurulu üyesi faaliyet raporu aleyhine; Komisyon raporuna muhalefet şerhi bulunmayan komisyon üyesi komisyon raporu aleyhine söz alamaz ve konuşamaz.
8. Parti Tüzük ve Programında değişiklik yapılmasına ilişkin olan veya Parti politikasını ilgilendiren konularda karar alınmasına dair teklifleri karara bağlamak için, bunların Genel Başkan, Genel Merkez Yönetim Kurulu veya Büyük Kongre üyelerinin en az yirmide biri tarafından ileri sürülmüş olması gerekir.
9. Kanunlar, Parti Tüzük ve Programı çerçevesinde toplumu ve Devleti ilgilendiren konularla kamu faaliyetleri konularında karar alınmasına dair teklifleri karara bağlamak için bu tekliflerin Büyük Kongrede hazır bulunan üyelerin üçte biri tarafından yapılmış olması şarttır. Bu teklifler, Büyük Kongrece seçilecek bir komisyonda görüşüldükten sonra, komisyon raporuyla birlikte incelenir ve karara bağlanır.

## 18- Büyük Kongrede adaylık ve seçimler
1. Büyük Kongrede seçimler gündemin “Kapanış” maddesinden önce yargı gözetim ve denetiminde gizli oy, açık tasnif ilkesine göre yapılır.
2. Seçimlere geçilmeden önce adaylar tespit edilir. Aday olmayanlar seçilemez.
3. Genel Başkanlığa aday olabilmek için, Büyük Kongre üye tamsayısının en az yüzde on beşinin yazılı önerisi gerekir. Kongre Divanı, yazılı önerge sahiplerinin imzalarının doğruluğunu tespit eder. Kongre üyeleri genel başkan adaylarından sadece birisi için imza verebilir. Birden çok genel başkan adayına imza veren üye Divan Başkanlığı tarafından çağrılır ve hangi aday için imza verdiği tespit edilir. Tespitte bulunulamaması halinde mükerrer imzalar tüm genel başkan adayları için geçersiz sayılır.
4. Genel Merkez Yönetim Kurulu asıl üyelerinin yarısı genel başkan adayları tarafından önerilen listeden, kalan yarısı ise Büyük Kongre üyesinin en az onunun yazılı önerisi üzerine oluşacak çarşaf listeden seçilir. Ancak üyeler genel başkan adayları listelerinde yer almayan sadece bir adaya imza verebilir. Birden fazla adaya imza veren Büyük Kongre üyesi, Divan Başkanlığı tarafından çağrılır ve hangi aday için imza verdiği tespit edilir. Tespitte bulunulamaması halinde mükerrer imzalar tüm adaylar için geçersiz sayılır. Genel başkan adayları, listelerinde, kadın ve gençlik kotasını dikkate alarak aday önerirler ve dilerlerse Genel Merkez Yönetim Kurulu üye sayısının yarısından daha fazla da aday gösterebilirler.
5. Merkez Disiplin Kuruluna aday olabilmek için genel başkan adayının veya Büyük Kongre üyesinin en az onunun yazılı önerisi gerekir. Ancak üyeler genel başkan adayları listelerinde yer almayan sadece bir adaya imza verebilir. Birden fazla adaya imza veren Büyük Kongre üyesi, Divan Başkanlığı tarafından çağrılır ve hangi aday için imza verdiği tespit edilir. Tespitte bulunulamaması halinde mükerrer imzalar tüm adaylar için geçersiz sayılır.
6. İlkeler ve Değerler Kuruluna aday olabilmek için Genel Merkez Yönetim Kurulunun yazılı önerisi gerekir.
7. Bir kişi aynı anda birden fazla göreve aday olamaz ve aday gösterilemez. Böyle bir durumda, Divan Başkanı tarafından adaya tercih yapması gerektiği bildirilir. Tercihte bulunmayan adayın hiç bir adaylığı işleme konmaz.
8. Genel Merkez Yönetim Kurulu üyelerinin seçimi dördüncü fıkraya göre oluşan listelerden yapılır. Seçilen genel başkan adayının listesi de seçilmiş olur. Seçilen genel başkan adayının Genel Merkez Yönetim Kurulu üye sayısının yarısından fazla aday önermiş olması halinde üyeler, Genel Merkez Yönetim Kurulu üye sayısının yarısı kadar adayın karşısındaki kutuyu işaretlemek suretiyle seçimini yapar. Genel Merkez Yönetim Kurulu asıl üyelerinin yarısı ile yedek üyeler Büyük Kongre üyesinin en az onunun yazılı önerisi üzerine oluşacak çarşaf listeden, Merkez Disiplin Kurulu üyeleri ise beşinci fıkraya göre oluşacak çarşaf listeden seçilir. Çarşaf liste, aday olunan organlara göre, kadın ve gençlik kotası dikkate alınarak tasnifli şekilde tüm adayların yer aldığı tek ve ortak listedir. Çarşaf listede kadın ve gençlik kotasından seçilecek adaylar kendi aralarında tasnifli şekilde listelenir ve en az kaç adaya oy verilmesi gerektiği oy pusulasında belirtilir. Çarşaf listede adaylar, hangi harften başlayacağına dair çekilecek kura ile belirlenen soyadı esasına göre alfabetik olarak sıralanır. Çarşaf liste Kongre Divanı tarafından kesinleştirilir ve Seçim Kurulunca mühürlenerek oy pusulasına dönüştürülür. Oylama, seçilecek sayıda adayın adının yanına işaret konularak yapılır. Oy pusulasında, seçilecek sayıdan fazla ya da seçilecek üye sayısının yüzde yetmişinden az işaretlenmiş bölüm geçersizdir. Adayların aldıkları oy sırasına göre genel sıralama yapılarak asıl ve yedek üyeler belirlenir. En çok oy alanlar asıl, ondan sonra gelenler yedek üye seçilmiş olur. Eşit oy alanlar arasında Seçim Kurulu tarafından adçekme yoluyla sıra tespit edilir. Çarşaf listeden yeteri kadar Genel Merkez Yönetim Kurulu üyesi seçilememesi halinde eksik kalan üyeler seçilen genel başkan adayının listesindeki adaylardan tamamlanır. Seçilenlerin tespitinde kadın ve gençlik kotasına uyulur. Yeterli sayıda aday olmaması veya seçilecek sayıda oy alınamaması nedeniyle kadın ve gençlik kotalarının doldurulamaması halinde çarşaf listenin genel kısmından yeterli oy alanlar arasından aldıkları oy sırasına göre sayı tamamlanır.
9. Büyük Kongrede Genel Başkan seçimi ile diğer tüm seçimler aynı anda yapılır. Genel Başkan oy pusulası ile çarşaf liste oy pusulası ayrı zarfa konulur ve ayrı sandığa atılır.
10. Seçimlerde geçerli oyların onda birinden az oy alanlar, kota kapsamındakiler dâhil, asıl ve yedek üyeliğe seçilmiş sayılmazlar.
11. Seçim Kurulunca ilan edilen seçim sonuçları ile Kongreye ait bütün tutanak ve belgeler, Kongre Divan üyelerinin imzalarını taşıyan bir tutanağa bağlanarak Divan Başkanı tarafından dizin listesi ekinde Genel Başkana tevdi olunur.
12. Seçimin devamı sırasında yapılan işlemler ile seçim sonuçlarına karşı, tutanakların düzenlenmesinden itibaren iki gün içinde Seçim Kurulu Başkanına itiraz edilebilir. Hâkimin kararı, seçimlerin iptali ve yenilenmesi yönünde ise belirleyeceği günde Kongrede kesinleşmiş aday listelerine göre sadece seçimler yapılır. Çoğunluk sağlanamazsa Büyük Kongre çağrı kararında belirtilen günde yapılacak Kongre katılanlarla toplanır.
13. Tüzüğün, kongrede adaylık ve seçimlere ilişkin 46 ıncı maddesinin bu maddeye aykırı olmayan hükümleri, Büyük Kongre seçimlerinde de uygulanır.
14. Büyük Kongre ile ilgili diğer konular yönetmelikle düzenlenir.

## 19- Genel Başkan
1. Genel Başkan Partideki en yetkili kişi ve Partinin yasal temsilcisidir.
2. Genel Başkan, Büyük Kongrece, bir sonraki olağan Büyük Kongreye kadar görev yapmak üzere gizli oyla ve üye tamsayısının salt çoğunluğu ile seçilir. İlk iki oylamada sonuç alınamazsa, üçüncü oylamada en çok oy alan aday seçilmiş sayılır.
3. Aynı kişi, Kurucu Genel Başkanlık’tan sonra yapılacak ilk olağan Büyük Kongreden başlamak üzere en çok on yıl Genel Başkanlık yapabilir. Bu süre dolduğunda Genel Başkanın görevi yapılacak ilk seçimli Büyük Kongreye kadar devam eder.
4. Kanunlardaki özel hükümler saklı kalmak kaydı ile Parti adına dava açma ve davada husumet yetkisi, Genel Başkana veya kendi adına görevlendireceği Genel Merkez Başkanlık Kurulu üye veya üyelerine aittir.
5. Genel Başkan, Genel Merkez Yönetim Kurulu ile Genel Merkez Başkanlık Kurulunun tabii başkanıdır.
6. Genel Başkanlığın herhangi bir sebeple boşalması halinde, Büyük Kongre toplanıncaya kadar, Genel Merkez Yönetim Kurulu Partiyi temsil yetkisini kendi içinden seçeceği bir üyeye tevdi eder ve en geç kırk beş gün içerisinde Büyük Kongreyi toplantıya çağırır.
7. Genel Başkan, yokluğunda kendisine vekâlet etmek üzere Genel Başkan Yardımcılarından birini görevlendirir.
8. Genel Başkan, çeşitli alanlarda bilgi, tecrübe ve uzmanlık sahibi olan kişileri danışman olarak görevlendirebilir.
9. Genel Başkan, danışma ve araştırma amaçlı kurullar, komisyonlar ve çalışma grupları oluşturabilir.

## 20- Genel Merkez Yönetim Kurulu
1. Büyük Kongreden sonra Partinin en yüksek karar ve yönetim organı olan Genel Merkez Yönetim Kurulu, Genel Başkan ile Büyük Kongre tarafından gizli oyla seçilen elli üyeden oluşur. Yarısı kadar da yedek üye seçilir. Kurul üyeliklerinde boşalma olması halinde, sıradaki yedek Genel Başkan tarafından davet edilir.
2. Genel Merkez Yönetim Kurulu en az üç gün önceden haber verilmek suretiyle en geç iki ayda bir olağan olarak toplanır. Genel Başkanın yokluğunda, toplantılara belirlediği genel başkan yardımcısı başkanlık eder.
3. Genel Merkez Yönetim Kurulu, kanun ve Tüzüğün öngördüğü özel çoğunluk hükümleri dışında, üye tamsayısının salt çoğunluğu ile toplanır, toplantıya katılanların salt çoğunluğu ile karar alır. Kural açık oylama yapılmasıdır, ancak gerekli görülen hallerde gizli oylama kararı alınabilir. Açık oylamada eşitlik halinde Genel Başkanın katıldığı tarafın oyu kabul edilmiş sayılır. Gizli oylamada eşitlik halinde, oylama tekrarlanır. Eşitlik bozulmaz ise oylama bir sonraki toplantıya ertelenir. Bir sonraki toplantıda da eşitlik bozulmazsa, öneri reddedilmiş sayılır.
4. Genel Merkez Yönetim Kurulu toplantılarına Genel Başkanın aynı zamanda TBMM Grup Başkanı olmadığı hallerde Partinin TBMM Grup Başkanı, Grup Başkanvekillerinden biri, kurulması halinde Genel Merkez Kadın Kolu ve Genel Merkez Gençlik Kolu Başkanları da katılabilir, söz alabilir ve önerilerde bulunabilir, ancak oy kullanamazlar.
5. Toplantıların gündemi ile görüşülecek raporlar ve tasarılar, en geç üç gün önceden üyelere gönderilir. Kurul üyelerinin her biri gündem teklifinde bulunabilir.
6. Peş peşe üç kez veya bir yıl içinde dört kez özürsüz olarak toplantılara katılmayan üye, istifa etmiş sayılır. Bu durumun Kurulca tespitinden sonra üyeliğin boşalmasına ilişkin hükümler uygulanır.
7. Kurul, Genel Başkanın veya Genel Merkez Yönetim Kurulu üye tamsayısının dörtte birinin talep etmesi halinde, önerilen gündemle olağanüstü toplanır. Toplantıda önerilen gündem dışında görüşme yapılamaz.
8. Genel Merkez Yönetim Kurulunun çalışma usul ve esasları yönetmelikle düzenlenir.

## 21- Genel Merkez Yönetim Kurulunun görev ve yetkileri
1. Genel Merkez Yönetim Kurulunun görev ve yetkileri şunlardır:
 a) Parti Tüzük ve Programı ile Büyük Kongre kararlarını uygulamak, uygulatmak, Partinin bütün teşkilatını uyum içinde ve etkili bir şekilde çalışması için gerekli tedbirleri alarak koordinasyonu sağlamak.
 b) Zorunlu sebepler dolayısıyla Büyük Kongrenin toplanamadığı hallerde, Partinin hukuki varlığına son verilmesi ve Tüzük ve Programın değiştirilmesi dışındaki bütün kararları almak.
 c) Genel Merkez Başkanlık Kurulunca hazırlanan Faaliyet Raporunu ve kesin hesabı inceleyip karara bağlayarak Büyük Kongreye sunmak, yıllık bütçeyi ve bilançoyu onaylamak.
 ç) Genel Merkez Başkanlık Kurulunca hazırlanan Büyük Kongre gündemini inceleyip karara bağlamak.
 d) Seçimlere katılıp katılmama kararı ile seçimlerde kanun ve Tüzük kurallarına göre aday tespiti yöntemini belirleyen kararları almak; merkez adaylarını ve merkez yoklaması yoluyla belirlenmesi gereken adayları belirlemek.
 e) Seçimlerle ilgili her tür seçim mekanizması ile çalışma yöntem ve stratejilerini belirlemek, Seçim beyannamelerini inceleyip karara bağlamak, Partinin seçim çalışmalarını ve seçimleri sevk ve idare etmek, ettirmek.
 f) Gerekli görülen yerlerde teşkilat kurmak, kaldırmak, kanun ve Tüzük kurallarına uygun olarak çalışmayan teşkilatları görevlerinden almak ve yerine geçici kurullar atamak.
 g) İl ve ilçe kongrelerinin seçilmiş delegelerinin sayısını, Tüzükte öngörülen azami sınırı aşmamak üzere il ve ilçe bazında belirlemek.
 ğ) Partinin ilke ve hedeflerini tanıtıp yaymak için gerekli çalışmaları planlamak, uygulamak ve uygulatmak.
 h) Ülke ve dünyadaki belli sorunlar hakkında Parti görüşünü belirlemek, bu görüşleri kamuoyuna açıklamak, bu anlamda gerekli olması halinde TBMM Parti Grubu ile ortak toplantılar yapmak.
 ı) Genel Merkez Başkanlık Kurulu ile Genel Merkez Yönetim Kurulu üyelerinin ve diğer Parti kurullarının sunduğu raporları, önerileri ve tasarıları görüşüp karara bağlamak.
 i) Partinin kanunlar çerçevesinde uluslararası kuruluşlara üyeliğini karara bağlamak.
 j) Genel Başkanın ya da Genel Merkez Başkanlık Kurulunun önerisi üzerine disiplin cezalarının bağışlanmasını karara bağlamak.
 k) Partinin her türlü malî işlerini yürütmek üzere bir genel muhasip belirleyerek yetkilendirmek.
 l) Parti işlerini düzenleyen iç yönetmelikleri yürürlüğe koymak.
 m) İlgili mevzuat ve Tüzük çerçevesinde herhangi bir merkez organının görev ve yetki alanına giren konular dışındaki her türlü konuda kararlar almak.

## 22- Genel Merkez Başkanlık Kurulu
1. Genel Merkez Başkanlık Kurulu Genel Başkan, Genel Başkan Yardımcıları ve Genel Sekreter ile TBMM Grup Başkanvekillerinden birinin katılımından meydana gelir. Genel Başkanın milletvekili olmadığı durumlarda Kurula TBMM Parti Grup Başkanı da katılır.
2. Genel Başkan ile TBMM Parti Grup Başkanı ve Grup Başkanvekili dışındaki Genel Merkez Başkanlık Kurulu üyeleri, Genel Başkanın Genel Merkez Yönetim Kurulu üyeleri arasından önereceği adaylar arasından gizli oyla Genel Merkez Yönetim Kurulu tarafından seçilir.
3. Genel Başkan ile TBMM Parti Grup Başkanı ve Grup Başkanvekili dışındaki Genel Merkez Başkanlık Kurulu üyeleri kısmen veya tamamen , Genel Başkanın veya Genel Merkez Yönetim Kurulu üye tamsayısının üçte birinin teklifi ve üçte iki çoğunluğunun güvensizlik oyuyla değiştirilebilir.
4. İstifa eden, düşürülen veya bu maddenin altıncı fıkrası gereği boşalan üye yerine, ikinci fıkra hükmüne göre yeni üye seçimi yapılır.
5. Genel Merkez Başkanlık Kurulu en az onbeş günde bir kez üye tamsayısının salt çoğunluğu ile toplanır, katılanların salt çoğunluğu ile karar alır. Genel Başkanın yokluğunda belirlediği genel başkan yardımcısı Kurul toplantılarına başkanlık eder. Toplantılarının gün ve saatini ilk toplantısında belirler.
6. Genel Merkez Başkanlık Kurulu üyeliğinden yürütme erkinde bir göreve atananların Kurul üyeliği sona erer.

## 23- Genel Merkez Başkanlık Kurulunun görev ve yetkileri
1. Genel Merkez Başkanlık Kurulunun görev ve yetkileri şunlardır:
a) Büyük Kongre ve Genel Merkez Yönetim Kurulu kararlarını uygulamak; Partinin ilkeleri, amaçları ve programı doğrultusunda tüm çalışmaları yürütmek.
b) Genel Merkez Yönetim Kurulunun gündemini hazırlamak.
c) Partinin Genel Merkez, TBMM Grubu ve tüm teşkilat kademeleri arasında uyum, işbirliği ve koordinasyonu sağlamak.
ç) Hükümet, diğer partiler, çeşitli resmî veya sivil toplum örgütleri ve uluslararası kuruluşlar ile olan ilişkileri düzenlemek, geliştirmek, bu konularda gerekli tüm kararları almak.
d) Genel Merkez organları hariç tüm teşkilat kuruluş işlemlerini yürütmek; üyelik kütüklerini tutmak, il, ilçe ve belde teşkilatlarının olağan ve olağanüstü kongrelerini zamanında yaptırmak.
e) Partinin yıllık bütçesini ve kesin hesabını hazırlayarak Genel Merkez Yönetim Kurulunun onayına sunmak ve kabul edilen bütçeyi uygulamak; süresi içinde Genel Başkan adına Anayasa Mahkemesine ve Yargıtay Cumhuriyet Başsavcılığına göndermek.
f) Partinin faaliyet raporu ile uygulanan bütçenin kesin hesap ve bilançolarını, Büyük Kongreye sunulmak üzere Genel Merkez Yönetim Kurulunun onayına sunmak.
g) İhtiyaca göre, taşınır ve taşınmaz mallar ile taşıt aracı satın almak, satmak, devir ve trampa etmek.
ğ) Yönetmelik taslaklarını hazırlayarak Genel Merkez Yönetim Kuruluna sunmak.
h) Toplanacak ilk Genel Merkez Yönetim Kuruluna sunulmak kaydıyla, zorunlu hallerde gerekli her türlü karar ve tedbirleri almak ve uygulamak.

2. Genel Merkez Başkanlık Kurulunun çalışma usul ve esasları yönetmelikle düzenlenir.

## 24- Genel Başkan Yardımcıları ve Genel Sekreter
1. Genel başkan yardımcılarının sayısı ile bunların ve Genel Sekreterin görev alanı ve görev tanımları, Genel Başkanın önerisi üzerine Genel Merkez Yönetim Kurulu tarafından belirlenir. Seçilen genel başkan yardımcıları arasında görev dağılımı, aralarındaki işbirliği ve koordinasyon Genel Başkan tarafından yayınlanacak genelge ile düzenlenir.

## 25- Merkez Disiplin Kurulu
1. Merkez Disiplin Kurulu Partinin en üst disiplin kuruludur. Büyük Kongre tarafından gizli oyla seçilen yedi asıl ve üç yedek üyeden meydana gelir. Asıl üyelerin en az üçü ile yedek üyelerden en az birinin hukukçu olması gerekir.

## 26- İlkeler ve Değerler Kurulu
1. İlkeler ve Değerler Kurulu Büyük Kongre tarafından seçilen yedi üyeden meydana gelir. Seçilen üyelerin görev süresi üç olağan Büyük Kongre dönemidir. Başkan hariç üyelerden üçte birinin yerine her Büyük Kongrede yeni üye seçimi yapılır. Kurulun üyelerine Partinin herhangi bir organında görev verilemez, varsa tüm Parti içi görevleri düşer. Üyeler görevinin sona ermesinden sonra bir olağan Büyük Kongre dönemi geçmedikçe Parti organlarına ve diğer Parti görevlerine aday olamaz ve seçilemez.
2. Kurul üyeleri tercihan en az dört yıl süreli yükseköğretim mezunu, siyasette, kamuda, akademik alanda, iş hayatında, uluslararası kuruluşlarda, sivil toplum kuruluşlarında, medyada önemli görev ve konumlarda bulunmuş, deneyimli kişiler arasından seçilir.
3. Kurul ilk toplantısında üyeleri arasından gizli oyla ve salt çoğunlukla bir başkan seçer.
4. Kurul çalışmalarında bağımsızdır.
5. İlkeler ve Değerler Kurulu Partinin bütün işleyiş ve faaliyetlerini Partinin amaç ve ilkeleri, parti içi demokrasi ve etik değerler bakımından izler, değerlendirir ve rapor hazırlar. Kurulun bu doğrultuda hazırlayacağı raporda yer alan öneriler Genel Merkez Yönetim Kurulunun ilk toplantısında gündeme alınarak görüşülür.
6. Kurulun çalışma usul ve esasları Kurul tarafından hazırlanacak yönetmelikle belirlenir.

## 27- Uyuşmazlık Çözüm Kurulu
1. Parti organları ve/veya üyeler arasında çıkan ve disipline ilişkin olmayan uyuşmazlıkları dostane bir şekilde çözüme kavuşturmak üzere Genel Merkez Yönetim Kurulu tarafından seçilen beş asıl ve üç yedek üyeden oluşan Genel Merkez Uyuşmazlık Çözüm Kurulu, il yönetim kurulu tarafından seçilen üç asıl ve bir yedek üyeden oluşan İl Uyuşmazlık Çözüm Kurulu kurulur.
2. İl teşkilatının organları arasındaki uyuşmazlıkları görüşüp karara bağlamaya Genel Merkez Uyuşmazlık Çözüm Kurulu, ilçe düzeyindeki her türlü uyuşmazlıklar için ise İl Uyuşmazlık Çözüm Kurulu yetkilidir.
3. Uyuşmazlık Çözüm Kurulunun oluşumu ile çalışma usul ve esasları yönetmelikle düzenlenir.
