# 9- İLÇE VE İL YÖNETİM KURULLARINA İLİŞKİN ORTAK HÜKÜMLER

## 52- Toplantı ve karar nisabı
1. İl ve ilçe yönetim kurullarının olağan toplantıları en az on beş günde bir olmak üzere üye tamsayısının salt çoğunluğu ile yapılır. Kararlar, Tüzüğün istisna hükümleri dışında katılanların salt çoğunluğu ile alınır. Oylarda eşitlik olması halinde başkanın katıldığı tarafın oyu kabul edilmiş sayılır. Kurullar ilk toplantılarında bundan sonraki toplantıların yer, gün ve saatini tespit eder. Toplantılar herhangi bir çağrıya gerek olmadan belirtilen gün ve saatte yapılır.
2. İl ve ilçe yönetim kurulları, kurul başkanının veya kurul üye tamsayısının üçte birinin gündem önerisini de içeren talebi halinde olağanüstü toplanır. Toplantıda önerilen gündem dışında başka bir konu görüşülemez.
3. Kararlar karar defterine yazılır veya bilgisayar çıktısı alınarak bu deftere yapıştırılır ve toplantıya katılan üyeler tarafından imzalanır. Karara muhalif kalanlar, bunu belirtmekle yetinebilecekleri gibi muhalefet gerekçelerini de yazarak imzalayabilirler.
4. Olağanüstü toplantılar da dâhil yönetim kurulu toplantılarına üst üste üç veya bir yıl içinde dört kez özürsüz olarak katılmayan üye, kurul üyeliğinden istifa etmiş sayılır.

## 53- Partinin temsili
1. İl, ilçe ve belde başkanları bu sıfatla başında bulundukları Parti teşkilatını temsil ederler. Kendi teşkilatlarının hesap işlerine ait belgeleri, sayman üye ile birlikte imza ederler.

## 54- İl ve ilçe yönetim kurullarının görev ve yetkileri
1. İl ve ilçe yönetim kurulları, sorumlu oldukları konulardaki görevlerini anayasa, kanun ve Parti Tüzük ve Programı ile amaç ve ilkelerine uygun olarak yerine getirir ve Tüzüğün verdiği yetkileri kullanır. Büyük Kongre ve üst makamlar tarafından alınan kararlara ve genel stratejiye uygun olarak Partinin başarısı için bütün güçleriyle çalışır.
2. Kongrelerle ilgili tüm hazırlıklar ile seçim kurullarına veya idarî makamlara yapılacak bütün bildirimler ilgili teşkilat başkanı tarafından veya onun talimatı doğrultusunda gerçekleştirilir.
3. İl Yönetim Kurulları tarafından beş asıl ve üç yedek üyeden oluşan İl Uyuşmazlık Çözüm Kurulu üyelerini seçerler.

## 55- Başkan ve üyeliklerde boşalma
1. İl veya ilçe yönetim kurulu asıl ve yedek üyelerinin hep birlikte istifa etmeleri halinde ilgili teşkilatın geçici yönetim kurulu Genel Merkez Yönetim Kurulu tarafından atama suretiyle oluşturulur. Bu Kurul seçimle gelen yönetim kurulunun tüm hak ve yetkilerini kullanır.
2. İl veya ilçe yönetim kurulu asıl üyeliklerinde boşalma meydana gelmesi halinde boşalan üyelikler sıradaki yedeklerin çağrılmasıyla doldurulur. Yedeklerin katılımından sonra da üye tamsayısının salt çoğunluğu sağlanamıyorsa kurulun varlığı sona ermiş sayılır ve birinci fıkraya göre geçici kurul oluşturulur.
3. İl veya ilçe başkanının görevden uzaklaştırılması veya başkanlığın herhangi bir nedenle boşalması hallerinde, kalan süreyi tamamlamak üzere Genel Merkez Yönetim Kurulu tarafından başkan ataması yapılır.

## 56- Görevden uzaklaştırma
1. Aşağıda belirtilen hususlardan birinin meydana gelmesi halinde Genel Merkez Yönetim Kurulu, il ve ilçe başkanı ile yönetim kurullarını kısmen veya tamamen görevden uzaklaştırmaya yetkilidir. Belde başkan ve yönetimi hakkında aynı yetki il yönetim kurulunca kullanılır.
a) Siyasi Partiler Kanunu, Parti Tüzüğü ve yönetmelikleri uyarınca tutulması gerekli defter ve kayıtların usulüne uygun olarak tutulmaması, defter ve belgelerin iyi korunamaması, istendiğinde ibraz edilememesi, kayıtlar üzerinde tahrifat yapılmış olması, muhasebe ile ilgili belgelerin zamanında Genel Merkeze gönderilmemiş olması.
b) Organlara seçilenlerin bilgilerinin süresi içinde mülkî amirliğe gönderilmemiş olması.
c) Ülke ve Parti çıkarlarına aykırı tutum ve davranışlar sergilenmesi, parti üyeliğinden ihracı gerektiren bir eylem veya işlemde bulunulması.

## 57- Görevden uzaklaştırmanın usul ve esasları
1. Kısmen veya tamamen görevden uzaklaştırma talebi, ilçe başkanı veya ilçe yönetim kurulu hakkında ise il yönetim kurulu tarafından; il başkanı veya il yönetim kurulu hakkında ise Genel Merkez Başkanlık Kurulu tarafından Genel Merkez Yönetim Kuruluna; belde başkanı veya belde yönetim kurulu hakkında ise ilçe yönetim kurulu tarafından il yönetim kuruluna iletilir.
2. Genel Merkez Yönetim Kurulu 56 ıncı maddede sayılan sebeplerle il ve ilçe başkanları ile yönetim kurullarını resen, kısmen veya tamamen görevden uzaklaştırabilir.
3. Görevden uzaklaştırma talebine dair kurul kararlarının Siyasi Partiler Kanunundaki istisnalar dışında, üye tamsayısının üçte iki çoğunluğu ve gizli oyla alınmış, konuyla ilgili delillerin eksiksiz olarak toplanmış ve bu delillerin değerlendirilmesi sonucunda gerekçeli bir rapor da düzenlenmiş olması gerekir.
4. İl Yönetim Kurulu ile Genel Merkez Yönetim Kurulu, kendilerine ulaşan görevden uzaklaştırma taleplerini karara bağlamadan önce, gerekli görürlerse ayrı bir inceleme de yaptırabilirler.
5. Asıl ve yedek üyeleri ile birlikte yönetim kurullarının tamamının görevden uzaklaştırılması halinde, aynı kararla veya makul bir süre içinde geçici yönetim kurulu oluşturulur. Sadece başkan veya yönetim kurulunun kısmen görevden uzaklaştırılması halinde boşalan üyelik, Tüzüğün 55 inci maddesine göre doldurulur.
6. Görevden uzaklaştırma kararlarına karşı yargı yoluna başvurmak, kararın yürütülmesini durdurmaz.

## 58- Geçici kurullar oluşturulması halinde olağanüstü kongre
1. Geçici yönetim kurulunun göreve başlamasından itibaren otuz gün içinde ilçe kongresi, kırk beş gün içinde ise il kongresi toplanarak yeni yönetim kurulunu seçer. Yeni delege seçimi yapılmış değilse, kongre eski delegelerle toplanır. Bu şekilde seçilen yeni yönetim kurulunun görev süresi, ilgili teşkilatın olağan kongresine kadar devam eder.
2. Bu maddeye göre toplanacak kongre, teşkilatın olağan kongre takvimine uygun zaman dilimi içinde kalıyorsa, olağan kongre gündemiyle toplanır.
