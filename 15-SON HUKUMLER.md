# 15- ÇEŞİTLİ VE SON HÜKÜMLER

## 77- Kota ve dönem sınırlamaları
1. Genel Merkez Yönetim Kurulu, il ve ilçe yönetim kurulu, il kongresi, ilçe kongresi, Büyük Kongre delegeleri, milletvekili, il genel meclisi ve belediye meclisi adaylıklarında yüzde otuz beş kadın, yüzde yirmi gençlik,  yüzde 1 engelli kotası uygulanır. Bu özelliklerde yetersayıda aday çıkmazsa katılan adaylarla tespit ve seçim yapılır. Kadın ve gençlik kotası özelliklerine birlikte sahip olan aday her iki kotadan da sayılır. Bu fıkrada sayılan adaylıklarda toplam sayının yüz kişinin altında olması halinde engelli kotası en az bir olarak uygulanır.
2. Merkez yoklaması suretiyle seçilen partili milletvekilliği, büyükşehir, il, ilçe ve belde belediye başkanlığı, belediye ve il genel meclisi üyeliği, il, ilçe ve belde başkanlığının her biri aynı kişi tarafından en çok üst üste iki dönem yapılabilir. İki seçim veya kongre arasında geçen süre, seçim ve kongre döneminin yarısından bir gün fazla ise bu süre dönem olarak kabul edilir.

## 78- Organlarda görev alanların ilgili makamlara bildirilmesi
1. Kongreler hariç olmak üzere, her kademedeki parti organlarında bir göreve getirilenlerin adları, soyadları, doğum yer ve tarihleri, meslek veya sanatları, ikametgâhları ve nüfus cüzdanı örnekleri, o mahallin en büyük mülkî amirliğine, seçim veya atanmadan başlayarak on beş gün içinde yazı ile bildirilir.
2. Merkez organlarında görevlendirilenlerle ilgili bilgi ve belgeler de aynı süre içinde doğrudan İçişleri Bakanlığına ve Yargıtay Cumhuriyet Başsavcılığına verilir.

## 79- Parti tüzel kişiliğinin sona ermesi
1. Parti tüzel kişiliğinin feshine, ancak Büyük Kongre tarafından toplantı yeter sayısının salt çoğunluğu ve gizli oyla karar verilebilir.
2. Parti tüzel kişiliği, Büyük Kongrenin fesih kararı aldığı tarihte sona erer. Fesih kararı, Parti Genel Başkanlığı tarafından, kararın alınmasından hemen sonra TBMM Başkanlığına, Anayasa Mahkemesi Başkanlığına, İçişleri Bakanlığına ve Yargıtay Cumhuriyet Başsavcılığına yazı ile bildirilir.
3. Parti tüzel kişiliğinin feshine karar verilmesi halinde Partinin mal varlığının nasıl tasfiye olunacağı, Siyasi Partiler Kanununun 110 uncu maddesine uygun olarak Büyük Kongre tarafından toplanma yeter sayısının salt çoğunluğunun oyu ile karara bağlanır.

## 80- Tüzük ve Program değişikliği
1. Parti Tüzük ve Programının kısmen veya tamamen değiştirilmesine karar verme yetkisi, kanun ve Tüzükte belirtilen usullere uygun olarak Büyük Kongreye aittir.
2. Parti Tüzüğü, gizli oyla ve Büyük Kongre üye tamsayısının salt çoğunluğu ile değiştirilebilir.

## 81- Parti iç yönetmelikleri
1. Tüzükte çıkarılması öngörülen bütün yönetmelikler ile diğer her tür yönetmelik, genelge ve benzeri düzenleyici metinleri hazırlamaya Genel Merkez Yönetim Kurulu yetkilidir.
2. Herhangi bir konuda Tüzükte öngörülen yönetmeliğin çıkarılmamış olması, o alanda faaliyette bulunmayı engellemez ve geciktirmez.

## 82- Yetki ve Görev Devri
1. Parti organları, ilgili yasalarda aksi belirtilmeyen bütün konulardaki yetki ve görevlerini, belirleyeceği esas ve usuller çerçevesinde geçici veya sürekli olarak alt kademe organlarına devrede­bilir. Yetkili organın, alt bir organa görev vermiş olması, o görevi yapmak için gerekli olan yetkinin de devri anlamına gelir.

## 83- Tüzükte hüküm bulunmayan haller
1. Tüzükte hüküm bulunmayan hallerde Siyasi Partiler Kanunu hükümleri ve ilgili diğer mevzuat uygulanır.

## 84- Kurucular Kurulu üyeleri
1. Kurucular Kurulu, Kuruluş Bildirisinde yer alan Parti kurucuları ile bunlar tarafından ilk Büyük Kongreye kadar oluşturulacak olan Genel Merkez Yönetim Kurulu ve Merkez Disiplin Kurulunun Parti Kurucuları dışından olan asıl üyeleri, Parti Genel Başkanı ve varsa Partili milletvekillerinden oluşan kuruldur.
2. Kurucular Kurulu üyeleri, göreve başlama tarihini izleyen bir ay içinde mal bildiriminde bulunurlar.

## 85- Mal bildiriminde bulunulması
1. Genel Başkan; Genel Merkez Yönetim Kurulu ile Genel Merkez Disiplin Kurulu asıl ve yedek üyeleri, il ve ilçe başkanları seçildikleri veya atandıkları tarihten itibaren otuz gün içinde mal bildiriminde bulunurlar.
2. Bildirimin verileceği merci Parti Genel Başkanlığıdır. İl, ilçe ve belde teşkilatlarına seçilenler bildirimlerini Genel Merkeze ulaştırılmak üzere kendi belde, ilçe ve il başkanlığına verebilirler. Bu başkanlıklar, bildirimlere ilişkin hiçbir işlem yapmadan kendi ilçe ve il başkanlıklarına, il başkanlıkları da Genel Merkeze ulaştırırlar.
3. Mal Bildirim belgelerinin şekli, içeriği, teslim alınması, kaydı, saklanması, verilme süresi, ek beyan verilmesi ve sair hususlar Yönetmelikle düzenlenir.

### Geçici Madde 1– Kurucular Kurulunun görev ve yetkileri
1. Kurucular Kurulu ilk olağan Büyük Kongre yapılıncaya kadar, Tüzüğe göre Parti Büyük Kongresinin sahip olduğu bütün hak ve yetkileri kullanır.
2. Parti kurucuları ilk Büyük Kongreyi, Partinin tüzelkişilik kazanmasından başlayarak bir yıl içinde toplamak zorundadırlar.

### Geçici Madde 2– Kurucular Kurulunun çalışma usulü
1. Kurucular Kurulu, Büyük Kongreye kadar gerekli gördüğü her zaman Genel Başkanın çağrısı ile olağan toplantı yapar. Kurucular Kurulu, ayrıca Genel Merkez Yönetim Kurulu veya Kurucular Kurulunun en az üçte birinin talep etmesi halinde olağanüstü toplanır. Olağanüstü toplantı tarihinin tespiti ve üyelerin daveti, Genel Başkan tarafından sağlanır. Kurul toplantılarına Genel Başkan başkanlık eder. Yapılacak açık oylamalarda eşitlik halinde Genel Başkanın bulunduğu tarafın oyu kazanmış olur. Sekreterlik görevi, Genel Merkez Başkanlık Kurulunun sekreter üyesi tarafından yerine getirilir.

### Geçici Madde 3– Teşkilat organlarının ilk oluşumunda organların üye sayıları
1. Merkez organları dâhil bütün teşkilat organlarının üye sayıları, ilk kuruluşlarında Siyasi Partiler Kanununda belirtilen asgarî üye sayısı esas alınarak oluşturulabilir. Yedek üye gösterilmesi zorunlu değildir.

### Geçici Madde 4– Parti merkez organlarının ilk oluşumu
1. Parti Kurucuları, Partinin tüzel kişilik kazanmasını takip eden otuz gün içinde toplanarak belirleyeceği seçim yöntemine göre üyeleri arasından veya Kurucular dışındaki kişiler arasından önce Partinin Genel Başkanını, daha sonra Genel Başkanın önereceği adaylar arasından Genel Merkez Yönetim Kurulu üyeleri ile Merkez Disiplin Kurulu üyelerini gizli oyla seçer ve Tüzüğün 78 nci maddesinde belirtilen makamlara gerekli bildirim yapılır.
2. Parti Kurucularının bu maddeye göre yapacakları toplantılara, varsa Partili milletvekilleri de katılır.
3. Kurucular tarafından oluşturulan ilk Genel Merkez Yönetim Kurulu, yapacağı ilk toplantıda sonraki toplantı gün ve saatlerini belirler ve kendi üyeleri arasından Genel Başkanın önereceği sayıda Genel Merkez Başkanlık Kurulu üyelerini gizli oyla seçer.

### Geçici Madde 5– İlkeler ve Değerler Kurulu üye değişimi
1. Kurucular Kurulu tarafından belirlenen İlkeler ve Değerler Kurulu üyelerinin Başkan hariç çekilecek kura ile belirlenen ikisinin görev süresi ilk Büyük Kongreden sonra yapılacak Büyük Kongrede, diğer ikisinin müteakip Büyük Kongrede, son ikisi ile Başkanın ise bundan sonra yapılacak Büyük Kongrede görevleri sona erer ve yerlerine altı yıl için yenileri seçilir. İkinci yılın sonunda kura sonucu üyelikleri sona eren üyeler bir defalığına tekrar atanabilirler.

### Geçici Madde 6– Parti il ve ilçe teşkilatının ilk oluşumu
1. İl ve ilçe teşkilatları ilk defa Genel Merkez Yönetim Kurulu tarafından atanırlar. Önce il ve ilçe teşkilatını kurmak üzere en az üç kişi görevlendirilir ve bunlardan birine başkan olarak yetki belgesi verilir. Bu kişiler henüz üye olmamışlarsa üyelik kayıtları yapılır. Bu heyetin Partinin amaç ve ilkeleri ile parti içi demokrasi anlayışı doğrultusunda oluşturacağı listenin, gerekli değerlendirmelerden sonra Genel Merkez Yönetim Kurulunca onaylanması ile Kurucu Yönetim Kurulu oluşur ve görevine başlar. Kurucu yönetim kurulları, kendi teşkilat kongrelerine kadar Tüzüğün il ve ilçe yönetim kuruluna verdiği hak ve yetkileri kullanırlar.
2. Belde teşkilatı ilk defa İlçe Yönetim Kurulunun önereceği Belde Başkanı ve yönetim kurulu asıl ve yedek üye listesinin İl Yönetim Kurulu tarafından onaylanması ile kurulur.
3. İl disiplin kurulları kuruluncaya kadar bunların yetkilerini Genel Merkez Disiplin Kurulu kullanır.

### Geçici Madde 7– Kurucu teşkilat organ üyelerinin kongre delegeliği
1. Parti teşkilat yönetim kurullarının kongre sürecinde Parti üyeliği devam eden kurucu üyeleri, kademenin yapılacak ilk olağan kongresinin tabii delegesidirler.

### Geçici Madde 8– Kuruluşta üye yazım yetkisi
1. İl ve ilçe teşkilatları kuruluncaya kadar, üyelik başvuruları Genel Merkez Başkanlık Kurulu tarafından karara bağlanır. Bu şekilde yapılacak üye kayıtları ilçe teşkilatlarının kurulmasından sonra üye kayıt defterlerine aynen kaydedilmek üzere ekleri ile birlikte ilgili ilçelere gönderilir.

### Geçici Madde 9– Milletvekili adaylarını belirleme yöntemi
1. Partinin tüzel kişilik kazanmasından sonra yapılacak ilk Milletvekili Genel Seçimi ile sınırlı olmak üzere, milletvekili adayları 70 inci maddenin birinci fıkrasında belirtilen kotalarla bağlı olmaksızın önseçim, aday yoklaması veya merkez yoklaması usullerinden biri veya birkaçıyla tespit edilir.
2. Genel Merkez Yönetim Kurulu seçilmiş delegelerle yapılacak ilk olağan büyük kongre ile il ve ilçelerde yapılacak ilk kongrelerde çarşaf liste, blok liste veya karma liste usullerinden birini topluca veya her bir kongre için ayrı ayrı belirlemeye yetkilidir.

## 86- Yürütme
1. Bu Tüzük hükümlerini Genel Merkez Yönetim Kurulu yürütür.

## 87- Yürürlük
1. Bu Tüzük, Parti Kuruluş Bildirgesinin İçişleri Bakanlığına verilmesiyle birlikte yürürlüğe girer.
