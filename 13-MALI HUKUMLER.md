# 13- MALİ HÜKÜMLER

## 72- Partinin gelirleri
1. Partinin gelirleri ve gelir kaynakları Siyasi Partiler Kanununun 61 ila 68 inci maddeleri ile 110 uncu maddesinde belirtilenlerden oluşur. Bu gelirler Siyasi Partiler Kanununun 69 uncu maddesinde belirtilen usullerle elde edilir.

## 73- Partinin giderleri
1. Parti, amacı doğrultusunda yapacağı harcamaları, Siyasi Partiler Kanununun 70 inci maddesinde belirtilen esaslara göre yapar.
2. Şartları taşıması halinde Devlet tarafından yapılacak yardımlar, yüzde yirmi beşinden az olmamak üzere il ve ilçe teşkilatlarına gönderilir.
3. Partinin giderlerinde malî sorumluluk, Siyasi Partiler Kanununun 71 inci maddesinde belirtilen şekildedir.

## 74- Parti bütçesi ve kesin hesabı
1. Bağlı ilçeleri de kapsamak üzere il teşkilatları ayrı ayrı gelir tahminlerini ve gider miktarlarını gösteren bir yıllık bütçe hazırlarlar ve ilgili takvim yılından önceki Ekim ayı sonuna kadar Genel Merkeze gönderirler. Bu bütçeler ile aynı süre içinde hazırlanacak Genel Merkez bütçesi en geç ilgili takvim yılından önceki Aralık ayı sonuna kadar Genel Merkez Yönetim Kurulunca incelenir ve karara bağlanır.
2. Partinin hesapları bilanço esasına göre düzenlenir.
3. Genel Merkez ile bağlı ilçeleri de kapsamak üzere il teşkilatları her bütçe yılını izleyen Nisan ayı sonuna kadar, bir evvelki yıla ait uygulama sonuçlarını gösteren kesin hesaplarını hazırlarlar. İl teşkilatlarından gönderilenler ile Genel Merkeze ait olan kesin hesaplar, Genel Merkez Yönetim Kurulunca incelenerek karara bağlanır ve birleştirilir.
4. Bütçe, bilanço, gelir ve gider cetvelleri ile kesin hesabın nasıl düzenleneceği yönetmelikle düzenlenir.

## 75- Şeffaflık
1. Partinin bütçesi, bilançosu, gelir ve gider cetvelleri, kesin hesabı, Anayasa Mahkemesince yapılan malî denetim sonucu dâhil tüm malî tablo ve raporlar Partinin resmî internet sayfasında yayınlanır.

